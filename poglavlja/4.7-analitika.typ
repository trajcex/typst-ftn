== Корисничка аналитика
Корисничка аналитика представља важан део система јер омогућава праћење понашања корисника, начина употребе функционалности и укупне ефикасности система.
Циљ је да се кроз прикупљање и анализу података обезбеде увиди који помажу у унапређењу корисничког искуства, оптимизацији интерфејса и идентификацији потенцијалних проблема у раду система.

У систему су имплементиране две независне, али комплементарне компоненте за аналитичко праћење — _Umami_ и _PostHog_.
_Umami_ се користи за основну статистику о посећености и употреби интерфејса, док _PostHog_ омогућава дубљу анализу интеракција и кретања корисника унутар апликације.

=== Интеграција са _Umami_ системом
_Umami_ је једноставан и _self-host_ систем за праћење корисничке аналитике @umami.
Интегрисан је у оквиру веб интерфејса система додавањем кратког _JavaScript_ скрипта у HTML документ.

Овим приступом _Umami_ аутоматски прикупља податке о посетама, приказима страница и интеракцијама корисника, без потребе за додатним конфигурацијама.
Сви подаци се обрађују локално, унутар _Docker_ окружења, што обезбеђује потпуну контролу над приватношћу и безбедношћу.

У административном интерфејсу _Umami_-ја могуће је прегледати следеће статистике:
- број јединствених посетилаца,
- учесталост приступа по страницама,
- временска дистрибуција активности и 
- преглед коришћених уређаја и прегледача.


=== Интеграција са _PostHog_ системом

_PostHog_ је платформа за напредну корисничку аналитику и праћење понашања корисника у реалном времену.
У оквиру система је интегрисана _cloud_ верзија _PostHog_-а, јер _self-host_ инстанца захтева _Linux_ окружење и додатне ресурсе који нису били доступни током развоја.

Интеграција је реализована путем _React_ провајдера @posthog, чиме се праћење догађаја омогућава на нивоу целе апликације.
Овај провајдер омогућава слање података о корисничким активностима, као што су:

- покретање и заустављање послова,
- пријава и одјава корисника и 
- интеракције са интерфејсом.