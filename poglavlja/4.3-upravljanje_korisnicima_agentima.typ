
== Управљање корисницима и агентима

Један од кључних аспеката дизајна система представља ефикасно управљање корисницима и агентима. Систем омогућава централизовано креирање и измену, као и дефинисање различитих нивоа приступа у складу са улогом коју корисник има у оквиру система. Поред управљања корисницима, посебна пажња посвећена је и управљању агентима, који представљају извршне јединице задужене за обраду задатака и комуникацију са главним сервером.

=== Креирање и администрирање налога
Процес управљања корисничким налозима у систему осмишљен је тако да обезбеди једноставно креирање и висок ниво безбедности. Креирање новог налога обавља искључиво администратор, који уноси основне податке као што су корисничко име, име, презиме и почетна улога корисника. Приликом креирања налога, систем аутоматски додељује подразумевану профилну слику и иницијалну лозинку.

Након првог пријављивања, корисник може самостално изменити своју профилну слику и променити иницијалну лозинку. На овај начин се обезбеђује персонализација налога и истовремено повећава безбедност, јер сваки корисник дефинише сопствену шифру. Лозинке се чувају у хешираном облику, што спречава неовлашћен приступ поверљивим подацима.

Оваква архитектура омогућава јасну поделу одговорности између администратора и корисника: администратор креира налог и додељује улогу, док корисник управља сопственим подацима и безбедносним поставкама.
=== Управљање агентима
Корисници система имају могућност да креирају, мењају и бришу агенте у складу са потребама инфраструктуре.

Приликом креирања новог агента, систем аутоматски генерише _Agent Identification_ и _Connection Token_, који служе за јединствено препознавање агента и верификацију његовог идентитета током иницијалне комуникације са системом. Ови параметри користе се само током првог повезивања, како би се спречио неовлашћен приступ и обезбедило да у систем не може бити додат агент који није легитимно регистрован. Након успостављања почетне везе, даља комуникација се обавља преко безбедног канала.

Сваки агент има атрибут _status_, који одражава његово тренутно стање у систему. Статуси могу бити:

- _offline_ – агент је искључен или тренутно није повезан са системом.
- _available_ – агент је активан и доступан за извршавање нових задатака.
- _running_ – агент тренутно извршава посао који му је додељен.

Корисници могу у сваком тренутку пратити статус сваког агента, вршити измене у конфигурацији или уклањати агенте који више нису потребни. Оваквим приступом обезбеђена је флексибилност и скалабилност система, јер се број и конфигурација агената могу динамички прилагођавати у складу са оптерећењем и захтевима рада.